---
title: "test 1"
date: 2021-03-21
draft: true
types: [blog]
disable_share: true
---

In 2018 schreef ik het volgende stukje. Ik was toen net begonnen met mijn toenmalige blog en het was het eerste stuk dat ik schreef. Ik las het in 2021 weer terug en het voelde nog steeds relevant. Daarom hier nog een keer: mijn stukje over *zelfbeeld*.

Tijdens een depressieve episode heb ik veel last van een laag zelfbeeld. Ik schrijf het zo op, omdat ik dat lage zelfbeeld zie als een symptoom van mijn depressie. Het helpt mij om het op deze manier te zien, omdat dit het makkelijker maakt om te bedenken dat mijn lage zelfbeeld niet waar is. Dat ik toch ten minste even veel waard ben als alle
andere mensen op de wereld.

Als ik zeg dat het me helpt, bedoel dat ik dat het een beetje helpt. Soms. Op dagen dat dit lage zelfbeeld erg aanwezig is ben ik er van overtuigd dat ik niks waard ben. Niks voelde ooit zo waar en overtuigend als het idee dat ik niks toevoeg, dat niemand op mij zit te wachten en dat ik iedereen tot last ben.

Voor mezelf, maar ook voor anderen met een depressie: ik zou jullie allemaal vast willen pakken en zeggen dat het niet waar is. Het is niet waar voor mij, en het is niet waar voor jullie. We zijn er. En dat mag. Het mag gemiddeld, het mag voor de volle honderd procent en het mag ook een paar puntjes minder functioneren. Het mag in de vijfde versnelling en het mag in z’n twee. Het mag op jouw manier, jouw tempo, en op
de manier die voor jou prettig voelt. En het hoeft niet alleen. Daarvoor zijn we met z’n veel te velen.