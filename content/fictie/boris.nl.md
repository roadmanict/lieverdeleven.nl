---
title: Boris
description: Bro bro
date: 2021-03-21
draft: false

types: [fictie]

featured_image: /images/boris.jpg
disable_share: true
---

Acht weken na hun geboorte ging de kamerdeur open. Twee heel nieuwe mensen kwamen het huis binnen. Ze brachten nieuwe geuren met zich mee. Hij dacht eten en iets nieuws. Spannend rook het. Nieuw.

Hij stak zijn neusje in de lucht. Naast hem begonnen zijn broertjes en zusjes zich te bewegen. Meer neusjes in de lucht, wiebelende staartjes. Hij stond op en waggelde naar de rand van de pen. Een van de mensen hurkte voor hem neer en stak een hand uit. Hij likte er aan. De hand kwam dichterbij en sloot zich om zijn buikje. Hij zweefde hoog in de lucht. Eindigde voor een enorm gezicht, waar hij voor de goede orde ook even aan likte. 

“Jij bent Boris”, fluisterde het gezicht. “Ik ben Boris”, dacht hij. 

Opeens was hij er klaar mee. Met het gezicht, de hand. Hij wilde zich los wriemelen. Terug met vier pootjes op de grond. Naar de geuren van het nest. 

“Wat denk jij?”, vroeg ze. Het was warm in de kamer, minstens 28 graden. Op haar ronde gezicht begonnen zich blosjes te vormen. Het kunstmatige licht in de kamer maakte schaduwen op haar gezicht, verduidelijkte de wallen onder haar ogen, het begin van de zorgrimpels boven haar neus, de trekken om haar mond. Ze kon niet ouder zijn dan dertig. Net als hij. “Ik weet het niet”, hij keek wat onzeker naar de puppy-hoop die zich onder hem bevond, “ze lijken allemaal op elkaar, hè”. De puppy’s verdrongen zich nu om zijn voeten. Vechtend om zijn aandacht. 